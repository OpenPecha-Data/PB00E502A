佛母寶德藏般若伽陀善友品第二十二

有大智者依師學 速疾得證無上覺亦如良醫除眾患 學從善友心無疑

菩薩行佛菩提行 依彼善友波羅蜜此最上地能調伏 為二種事證菩提

過去未來十方佛 行此正道無異路行佛菩提最上行 說波羅蜜如電光

如彼般若空無相 知諸法相亦如是了知一切法皆空 此即名行佛般若

繫著色欲及飲食 常在輪迴不休息此愚迷人所見倒 於不實法生實想

譬如得食疑有毒 以虛妄見而不食愚人妄心生我想 以我想故有生死

亦如恒說諸煩惱 於諸煩惱不著相煩惱清淨俱無有 如是菩薩知般若

如閻浮提諸眾生 皆發無上菩提心多千俱胝劫布施 迴施一切證菩提

若復有人於一日 奉行最上般若行千俱胝施不及一 行般若功無為故

菩薩大悲行般若 度眾生故不起想恒行乞食於國城 是得一切名大智

菩薩欲度於人天 乃至三塗極苦眾皆令速到於彼岸 晝夜勤行於般若

如人欲求無價寶 必過大海諸險難無心忽爾而獲得 憂惱皆除喜無量

求菩提寶亦如是 勤行般若諸功德得無取捨無上寶 菩薩速證於菩提◎

佛母寶德藏般若波羅蜜經卷中

