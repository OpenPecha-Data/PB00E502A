佛母寶德藏般若伽陀福量品第五焰慧地攝精進波羅蜜伽陀

彼色受想行識等 菩薩觀照悉無常各各現行而不知 非法非生智者見

無色無受想行識 是法無得復無生了知一切法皆空 是名最上般若行

如化恒沙等佛剎 諸眾生證羅漢果若能書寫此般若 令他受持功德勝

如佛修行云何學 信重般若諸法空速證聲聞及緣覺 乃至無上正覺尊

世間無種不生樹 枝葉華果悉無有無佛誰指菩提心 亦無釋梵聲聞果

如日舒光照諸天 普使成就種種業佛智菩提心亦然 從智生諸功德法

如無熱池無龍主 即無河流閻浮提無河華果悉不生 亦無大海種種寶

世間無佛無大智 無智功德不增長亦無佛法諸莊嚴 無菩提海等等寶

譬如世間螢有光 一切螢光集一處比日一光照世間 微塵數分不及一

