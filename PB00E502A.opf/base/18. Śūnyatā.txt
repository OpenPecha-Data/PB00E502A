佛母寶德藏般若伽陀空品第十八

色受想行識甚深 本來寂靜而無相如海之深杖莫測 得般若蘊亦如是

菩薩知此甚深法 住真如乘不可染六塵十二界體空 無蘊寧有所得福

如人思彼染欲境 心著女色如目見乃至日日心所行 菩薩思覺亦如是

若多俱胝劫布施 羅漢緣覺持戒者不如說行般若法 百千萬分不及一

若菩薩觀般若理 安住說法而無相迴施一切證菩提 彼三界師無有等

所說成就而無相 非空非實不可得若如是行名覺智 得受成就義無邊

於一念知一切法 信佛所說及他說演說俱胝那由劫 法界不增亦不減

此得名佛波羅蜜 菩薩於中而說法如名施已心不著 亦不言證無上覺

